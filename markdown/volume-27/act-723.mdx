---
title: "বিনিয়োগ বোর্ড আইন, ১৯৮৯"
sidebarTitle: "( ১৯৮৯ সনের ১৭ নং আইন )"
description: "বেসরকারী খাতে শিল্প বিনিয়োগে উত্সাহ দান এবং শিল্প স্থাপনে প্রয়োজনীয় সুযোগ-সুবিধা ও সহায়তা প্রদানের উদ্দেশ্যে একটি বোর্ড প্রতিষ্ঠাকল্পে প্রণীত আইন৷"
---

**Date of Publication:** [ ২ মার্চ, ১৯৮৯ ]

## Preamble

যেহেতু বেসরকারী খাতে শিল্প বিনিয়োগে উত্সাহ দান এবং শিল্প স্থাপনে প্রয়োজনীয় সুযোগ-সুবিধা ও সহায়তা প্রদানের উদ্দেশ্যে একটি বোর্ড প্রতিষ্ঠাকল্পে বিধান করা সমীচীন ও প্রয়োজনীয়;সেহেতু এতদ্‌দ্বারা নিম্নরূপ আইন করা হইল :-

## Sections/Articles

### সংক্ষিপ্ত শিরোনামা ও প্রবর্তন

১৷ (১) এই আইন [বিনিয়োগ বোর্ড আইন, ১৯৮৯](/act-723.html "বিনিয়োগ বোর্ড আইন, ১৯৮৯") নামে অভিহিত হইবে৷(২) ইহা ৮ই পৌষ, ১৩৯৫ মোতাবেক ২২শে ডিসেম্বর, ১৯৮৮ তারিখে কার্যকর হইয়াছে বলিয়া গণ্য হইবে৷

### সংজ্ঞা

২৷ বিষয় বা প্রসঙ্গের পরিপন্থী কোন কিছু না থাকিলে এই আইনে,-(ক) “অনুমোদন পত্র” অর্থ কোন শিল্প স্থাপনের ব্যাপারে ধারা ১১(৪) এর অধীন প্রদত্ত অনুমোদন পত্র;(খ) “চেয়ারম্যান” অর্থ বোর্ডের চেয়ারম্যান;(গ) “নির্বাহী পরিষদ” অর্থ ধারা ৮(১) এর অধীন গঠিত নির্বাহী পরিষদ;(ঘ) “বিধি” অর্থ এই আইনের অধীন প্রণীত বিধি;(ঙ) “বেসরকারী খাত” অর্থ সরকার কর্তৃক সরকারের জন্য সংরক্ষিত হিসাবে ঘোষিত নহে এমন শিল্প খাত;(চ) “বোর্ড” অর্থ ধারা ৪ এর অধীন প্রতিষ্ঠিত বোর্ড;(ছ) “ব্যক্তি” বলিতে কোন ব্যক্তিসংঘ, কোম্পানী বা ব্যবসায় প্রতিষ্ঠানকেও বুঝাইবে৷

### আইনের প্রাধান্য

৩৷ আপাততঃ বলবত্ অন্য কোন আইনে বিপরীত যাহা কিছুই থাকুক না কেন, এই আইন ও তদধীন প্রণীত বিধির বিধানাবলী কার্যকর থাকিবে৷

### বিনিয়োগ বোর্ড প্রতিষ্ঠা

৪৷ এই আইন বলবত্ হইবার পর সরকার, যথাশীঘ্র সম্ভব, সরকারী গেজেটে প্রজ্ঞাপন দ্বারা, বিনিয়োগ বোর্ড নামে একটি বোর্ড প্রতিষ্ঠা করিবে৷

### সদর দপ্তর

৫৷ বোর্ডের সদর দপ্তর ঢাকায় থাকিবে এবং ইহা প্রয়োজনবোধে যে কোন স্থানে শাখা দপ্তর স্থাপন করিতে পারিবে৷

### বোর্ডের গঠন

৬৷ (১) বোর্ড নিম্নলিখিত সদস্য-সমন্বয়ে গঠিত হইবে, যথা:-(ক) চেয়ারম্যান;(খ) শিল্প বিষয়ক মন্ত্রণালয় বা বিভাগের দায়িত্বে নিয়োজিত মন্ত্রী, যিনি ইহার ভাইস-চেয়ারম্যানও হইবেন, পদাধিকারবলে;(গ) অর্থ বিষয়ক মন্ত্রণালয় বা বিভাগের দায়িত্বে নিয়োজিত মন্ত্রী, পদাধিকারবলে;(ঘ) বিদ্যুত্, জ্বালানী ও খনিজ সম্পদ বিষয়ক মন্ত্রণালয় বা বিভাগের দায়িত্বে নিয়োজিত মন্ত্রী, পদাধিকারবলে;(ঙ) বাণিজ্য বিষয়ক মন্ত্রণালয় বা বিভাগের দায়িত্বে নিয়োজিত মন্ত্রী, পদাধিকারবলে;(চ) বস্ত্র বিষয়ক মন্ত্রণালয় বা বিভাগের দায়িত্বে নিয়োজিত মন্ত্রী, পদাধিকারবলে;(ছ) পাট বিষয়ক মন্ত্রণালয় বা বিভাগের দায়িত্বে নিয়োজিত মন্ত্রী, পদাধিকারবলে;(জ) পরিকল্পনা বিষয়ক মন্ত্রণালয় বা বিভাগের দায়িত্বে নিয়োজিত মন্ত্রী, পদাধিকারবলে;(ঝ) বাংলাদেশ ব্যাংকের গভর্ণর, পদাধিকারবলে;(ঞ) শিল্প বিষয়ক মন্ত্রণালয় বা বিভাগের সচিব, পদাধিকারবলে;(ট) অর্থ বিষয়ক মন্ত্রণালয় বা বিভাগের সচিব, পদাধিকারবলে;(ঠ) অভ্যন্তরীণ সম্পদ বিষয়ক মন্ত্রণালয় বা বিভাগের সচিব, পদাধিকারবলে;(ড) ফেডারেশন অব বাংলাদেশ চেম্বারস্‌ অব কমার্স এন্ড ইন্ডাষ্ট্রিজ-এর সভাপতি, পদাধিকারবলে;(ঢ) বাংলাদেশ চেম্বার অব ইন্ডাষ্ট্রিজ-এর সভাপতি, পদাধিকারবলে;(ণ) নির্বাহী পরিষদের চেয়ারম্যান, যিনি ইহার সচিবও হইবেন, পদাধিকারবলে ৷(২) বোর্ডের চেয়ারম্যান হইবেন <1>[প্রধানমন্ত্রী] বা তত্কর্তৃক বোর্ডের মন্ত্রী-সদস্যগণ হইতে মনোনীত কোন ব্যক্তি৷(৩) বোর্ড অনধিক চারজন অতিরিক্ত সদস্য মনোনীত করিয়া উহার অন্তর্ভুক্ত করিতে পারিবে৷(৪) বোর্ড গঠনে ত্রুটি রহিয়াছে বা উহাতে কোন শূন্যতা রহিয়াছে শুধুমাত্র এই কারণে বোর্ডের কোন কার্য বা কার্যধারা বেআইনী হইবে না বা তত্সম্পর্কে কোন প্রশ্ন উত্থাপন করা যাইবে না৷

### কার্যাবলী

৭৷ বোর্ডের কার্যাবলী হইবে নিম্নরূপ, যথা:-(ক) বেসরকারী খাতে দ্রুত শিল্পায়নের উদ্দেশ্যে দেশী ও বিদেশী পুঁজি বিনিয়োগে সর্বপ্রকার সুযোগ-সুবিধা প্রদান;(খ) বেসরকারী খাতের শিল্পে পুঁজি বিনিয়োগ সংক্রান্ত সরকারের নীতি বাস্তবায়ন;(গ) বেসরকারী খাতে শিল্প বিনিয়োগ-তফসিল প্রণয়ন ও উহার বাস্তবায়ন;(ঘ) বেসরকারী খাতে শিল্প স্থাপনের জন্য এলাকা-তফসিল প্রণয়ন ও উক্ত এলাকার জন্য বিশেষ সুযোগ-সুবিধা নির্ধারণ;(ঙ) বেসরকারী খাতে দেশী ও বিদেশী পুঁজি সম্বলিত সকল শিল্প প্রকল্প অনুমোদন ও নিবন্ধীকরণ;(চ) বেসরকারী খাতে শিল্পে বিনিয়োগের খাত ও সুযোগসমূহ চিহ্নিতকরণ এবং দেশে ও বিদেশে উহার বহুল প্রচারকরণ;(ছ) বেসরকারী খাতে শিল্পে বিনিয়োগ উন্নয়নের লক্ষ্যে সুনির্দিষ্ট কৌশল উদ্ভাবন ও উহার বাস্তবায়ন;(জ) বেসরকারী খাতে শিল্পের অবকাঠামোগত সুবিধার সৃষ্টিকরণ;(ঝ) বেসরকারী খাতের শিল্পের জন্য প্রয়োজনীয় বিদেশী কর্মকর্তা, বিশেষজ্ঞ ও কর্মচারী নিয়োগের শর্তাবলী নির্ধারণ;(ঞ) বেসরকারী খাতে প্রযুক্তি হস্তান্তর ও পর্যায়ক্রমিক স্থানীয় উত্পাদনের নীতিমালা প্রণয়ন ও বাস্তবায়ন;(ট) বেসরকারী খাতে রুগ্ন শিল্প পুনর্বাসনের জন্য প্রয়োজনীয় সহায়তা প্রদান;(ঠ) বেসরকারী খাতে গুরুত্বপূর্ণ নূতন শিল্পের অর্থায়ন এবং অর্থায়নে সহায়তাকরণ;(ড) বেসরকারী খাতে শিল্প-বিনিয়োগ-পুঁজি গঠনের ব্যাপারে প্রয়োজনীয় ব্যবস্থাকরণ;(ঢ) সকল প্রকার শিল্প উপাত্ত সংগ্রহ, সংকলন, বিশ্লেষণ ও বিতরণ এবং তদুদ্দেশ্যে ডাটা-ব্যাংক (data-bank) স্থাপন;(ণ) উপরি-উক্ত কার্যাবলী সম্পাদনের জন্য প্রয়োজনীয় যে কোন পদক্ষেপ গ্রহণ৷

### নির্বাহী পরিষদ

৮৷ (১) বোর্ডের একটি নির্বাহী পরিষদ থাকিবে, যাহা একজন চেয়ারম্যান ও অনধিক ছয়জন সদস্য-সমন্বয়ে গঠিত হইবে৷(২) নির্বাহী পরিষদের চেয়ারম্যান ও অন্যান্য সদস্যগণ সরকার কর্তৃক নিযুক্ত হইবেন এবং তাঁহাদের চাকুরীর মেয়াদ ও শর্তাবলী সরকার কর্তৃক নির্ধারিত হইবে৷(৩) নির্বাহী পরিষদের চেয়ারম্যান নির্বাহী চেয়ারম্যান বলিয়া অভিহিত হইবেন এবং বোর্ডের প্রধান নির্বাহী কর্মকর্তা হিসাবে কার্য করিবেন৷(৪) নির্বাহী পরিষদ বোর্ডকে উহার কার্যাবলী সুচারুরূপে সম্পাদনের জন্য পরামর্শ ও সহায়তা প্রদান করিবে, বোর্ডের যাবতীয় সিদ্ধান্ত বাস্তবায়নের জন্য দায়ী থাকিবে এবং বোর্ড কর্তৃক অর্পিত সকল ক্ষমতা প্রয়োগ ও দায়িত্ব পালন করিবে৷(৫) নির্বাহী চেয়ারম্যানের পদ শূন্য হইলে কিংবা অনুপস্থিতি, অসুস্থতা বা অন্য কোন কারণে তিনি তাঁহার দায়িত্ব পালনে অসমর্থ হইলে, ক্ষেত্রমত, শূন্য পদে নিযুক্ত নূতন নির্বাহী চেয়ারম্যান কার্যভার গ্রহণ না করা পর্যন্ত কিংবা নির্বাহী চেয়ারম্যান পুনরায় স্বীয় দায়িত্ব পালনে সমর্থ না হওয়া পর্যন্ত সরকার কর্তৃক মনোনীত নির্বাহী পরিষদের কোন সদস্য নির্বাহী চেয়ারম্যানরূপে কার্য করিবেন৷

### সভা

৯৷ (১) এই ধারার অন্যান্য বিধানাবলী সাপেক্ষে, বোর্ড উহার নিজের এবং নির্বাহী পরিষদের সভার কার্যপদ্ধতি নির্ধারণ করিতে পারিবে৷(২) বোর্ডের সকল সভা, উহার চেয়ারম্যানের সম্মতিক্রমে, উহার সচিব কর্তৃক আহূত হইবে এবং চেয়ারম্যান কর্তৃক নির্ধারিত স্থান ও সময়ে প্রতি তিন মাসে অন্ততঃ একবার অনুষ্ঠিত হইবে ৷(৩) বোর্ডের সভায় সভাপতিত্ব করিবেন উহার চেয়ারম্যান, বা তাঁহার অনুপস্থিতিতে, উহার ভাইস-চেয়ারম্যান, এবং তাহাদের উভয়ের অনুপস্থিতিতে সভায় উপস্থিত সদস্যগণ কর্তৃক তাঁহাদের মধ্য হইতে মনোনীত কোন সদস্য৷(৪) নির্বাহী পরিষদের সকল সভা নির্বাহী চেয়ারম্যানের নির্দেশে আহূত এবং তত্কর্তৃক নির্ধারিত স্থান ও সময়ে অনুষ্ঠিত হইবে৷(৫) নির্বাহী পরিষদের সভার সভাপতিত্ব করিবেন নির্বাহী চেয়ারম্যান এবং তাঁহার অনুপস্থিতিতে, তত্কর্তৃক নির্দেশিত উহার কোন সদস্য৷

### নিবন্ধীকরণ

১০৷ (১) বাংলাদেশ রপ্তানী প্রক্রিয়াকরণ অঞ্চল কর্তৃপক্ষ, বাংলাদেশ ক্ষুদ্র ও কুটির শিল্প সংস্থার আওতাধীন শিল্প, নিজস্ব পুঁজিতে স্থাপিত বস্ত্র শিল্প এবং বোর্ড কর্তৃক অনুমোদিত শিল্প প্রকল্প ব্যতীত, বেসরকারী খাতে স্থাপিত সকল শিল্পকে নির্ধারিত পদ্ধতিতে নিবন্ধিত হইতে হইবে৷(২) কোন শিল্প এই ধারার অধীন নিবন্ধিত হইলে উহা এই আইনের অধীন বোর্ড কর্তৃক অনুমোদিত শিল্প বলিয়া গণ্য হইবে এবং বোর্ড কর্তৃক অনুমোদিত শিল্পের ক্ষেত্রে যে সকল সুযোগ-সুবিধার বিধান করা হইবে, উক্ত শিল্পের ক্ষেত্রেও উহার আবেদনের পরিপ্রেক্ষিতে, সেই সকল সুযোগ-সুবিধার বিধান করা যাইবে৷

### শিল্প প্রকল্প অনুমোদন ইত্যাদি

১১৷ (১) বাংলাদেশ রপ্তানী প্রক্রিয়াকরণ অঞ্চল কর্তৃপক্ষ এবং বাংলাদেশ ক্ষুদ্র ও কুটির শিল্প সংস্থার আওতাধীন শিল্প ব্যতীত অন্য কোন বেসরকারী খাতে শিল্প স্থাপনে ইচ্ছুক প্রত্যেক ব্যক্তিকে তাঁহার প্রস্তাবিত শিল্প প্রকল্পের জন্য অনুমোদন চাহিয়া বোর্ডের নিকট তত্কর্তৃক নির্ধারিত পদ্ধতিতে এবং নির্ধারিত ফরমে দরখাস্ত করিতে হইবে৷(২) উপ-ধারা (১) এ যাহা কিছু্‌ই থাকুক না কেন, সরকার সময় সময় সরকারী গেজেটে প্রজ্ঞাপন দ্বারা, বোর্ডের সুপারিশক্রমে, যে কোন শিল্প বা শিল্প প্রকল্পকে এই ধারার প্রয়োগ হইতে অব্যাহতি দান করিতে পারিবে৷(৩) উপ-ধারা (১) এর অধীন প্রাপ্ত দরখাস্ত বিবেচনার সুবিধার্থে বোর্ড দরখাস্তকারীকে বোর্ডের মতে প্রয়োজনীয় যে কোন তথ্য সরবরাহের জন্য নির্দেশ দান করিতে পারিবে এবং বোর্ড প্রস্তাবিত শিল্প প্রকল্পটি সম্পর্কিত যে কোন বিষয়ে সংশ্লিষ্ট অন্য যে কোন কর্তৃপক্ষের পরামর্শ গ্রহণ করিতে পারিবে৷(৪) দরখাস্তটি বিবেচনান্তে প্রকল্পটি অনুমোদনযোগ্য বলিয়া বিবেচিত হইলে বোর্ড, উহার বিবেচনার যথাযথ শর্তাধীনে, প্রকল্পটি অনুমোদন করিবে এবং দরখাস্তকারীকে একটি অনুমোদনপত্র প্রদান করিবে, এবং উক্ত অনুমোদপত্রে প্রকল্পটি বাস্তবায়ন এবং উহাতে উত্পাদন শুরু করিবার সময়সীমা নির্ধারণ করিয়া দিবে৷(৫) উপ-ধারা (৪) এর অধীন কোন শিল্প প্রকল্প অনুমোদনকালে বোর্ড প্রকল্পটি যথাসময়ে বাস্তবায়নের জন্য প্রয়োজনীয় যাবতীয় বিষয় সম্পর্কে, বিশেষ করিয়া নিম্নলিখিত সকল বা যে কোন বিষয়ে, প্রাসংগিকতা সাপেক্ষে, উহার সুস্পষ্ট সিদ্ধান্ত প্রদান করিবে এবং সংশ্লিষ্ট ব্যক্তি বা কর্তৃপক্ষের নিকট উহা প্রেরণ করিবে, যথা:-(ক) বৈদেশিক ঋণ ও সরবরাহকারী ঋণ (Suppliers' credit) এর পরিমাণ ও শর্তাবলী;(খ) বাংলাদেশ রপ্তানী প্রক্রিয়াকরণ অঞ্চল কর্তৃপক্ষ এবং বাংলাদেশ ক্ষুদ্র ও কুটির শিল্প সংস্থা ব্যতীত, সরকার বা অন্য কোন স্থানীয় কর্তৃপক্ষের মালিকানা বা নিয়ন্ত্রণাধীন শিল্প এলাকায় জমি বরাদ্দ;(গ) বিদ্যুত্, গ্যাস এবং পানির সংযোগ প্রদানের সময়সীমা;(ঘ) পয়ঃপ্রণালীর সংযোগ প্রদানের সময়সীমা;(ঙ) সকল প্রকার টেলিযোগাযোগের সংযোগ প্রদানের সময়সীমা;(চ) আমদানীকৃত যন্ত্রপাতি, যন্ত্রাংশ ও কাঁচামালের ক্ষেত্রে শুল্ক কর্তৃপক্ষ কর্তৃক ছাড়করণের সময়সীমা;(ছ) পরিবেশ দূষণ সম্পর্কিত ছাড়পত্র প্রদানের সময়সীমা;(জ) শিল্প স্থাপন ত্বরান্বিতকরণের জন্য প্রয়োজনীয় অন্যান্য সুযোগ-সুবিধা৷(৬) কোন বিষয় সম্পর্কে উপ-ধারা (৫) এর অধীন বোর্ড কর্তৃক প্রদত্ত প্রত্যেক সিদ্ধান্ত সংশ্লিষ্ট বিষয়ে সরকারী বা আইন অনুযায়ী সিদ্ধান্ত প্রদানে ক্ষমতাপ্রাপ্ত বা সক্ষম ব্যক্তি বা কর্তৃপক্ষের সিদ্ধান্ত বলিয়া বিবেচিত হইবে এবং তদনুযায়ী উহা বাস্তবায়িত হইবে৷(৭) কোন ব্যক্তি, বোর্ডের পূর্বানুমতি ব্যতিরেকে, উপ-ধারা (৫) এর অধীন প্রদত্ত কোন সুযোগ-সুবিধা সংশ্লিষ্ট শিল্প প্রকল্প ব্যতীত অন্য কোন উদ্দেশ্যে ব্যবহার করিতে পারিবেন না৷(৮) উপ-ধারা (৪)এর অধীন অনুমোদিত কোন শিল্প প্রকল্প Companies Act, 1913 (VII of 1913) এর অধীন নিবন্ধিত কোন কোম্পানী হইলে উহার মূলধন ইস্যুকরণ (Issue of Capital) ও শেয়ার বিক্রয় সম্পর্কিত যাবতীয় বিষয়ে বোর্ড Capital Issues (Continuance of Control) Act, 1947 (XXIX of 1947) এর অধীন সরকারের যাবতীয় ক্ষমতা প্রয়োগ ও দায়িত্ব সম্পাদন করিতে পারিবে৷(৯) কোন শিল্প প্রকল্প উহার অনুমোদনপত্রে নির্ধারিত সময়সীমার মধ্যে সমাপ্ত করিবার বা সমাপ্তির পর উহাতে উত্পাদন শুরু করিবার ব্যাপারে কোন অসুবিধার সম্মুখীন হইলে উহা দূরীকরণের জন্য সংশ্লিষ্ট উদ্যোক্তা বোর্ডের নিকট আবেদন করিতে পারিবেন এবং উক্তরূপ আবেদনের পরিপ্রেক্ষিতে বোর্ড যথাযথ সহায়তা প্রদানে সচেষ্ট হইবে৷(১০) উপ-ধারা (৪) এর অধীন অনুমোদিত কোন শিল্প প্রকল্পের বাস্তবায়ন সম্পর্কে বোর্ড সময় সময় প্রকল্প উদ্যোক্তার নিকট হইতে প্রয়োজনীয় তথ্য তলব করিতে পারিবে৷

### আমদানী স্বত্ব নির্ধারণ

১২৷ (১) বাংলাদেশ রপ্তানী প্রক্রিয়াকরণ অঞ্চল কর্তৃপক্ষ ও বাংলাদেশ ক্ষুদ্র ও কুটির শিল্প সংস্থার আওতাধীন শিল্প এবং বস্ত্র শিল্প ব্যতীত, বেসরকারী খাতে স্থাপিত কোন শিল্প প্রতিষ্ঠানের যন্ত্রপাতি, যন্ত্রাংশ, কাঁচামাল ও মোড়ক-উপকরণ আমদানীর জন্য আমদানী স্বত্বের প্রয়োজন হইলে প্রতিষ্ঠানটি বোর্ডের নিকট বিধি দ্বারা নির্ধারিত পদ্ধতিতে ও ফরমে দরখাস্ত করিবে৷(২) বোর্ড দরখাস্তটি বিবেচনার পর যে আমাদানীস্বত্ব নির্ধারণ করিবে সেই স্বত্ব অনুযায়ী যাহাতে উক্ত যন্ত্রপাতি, যন্ত্রাংশ, কাঁচামাল ও মোড়ক-উপকরণ আমদানী করা যায় তজ্জন্য বোর্ড প্রয়োজনীয় ছাড়পত্র প্রদান করিবে৷

### রয়্যালটি ও ফিস

১৩৷ বাংলাদেশ রপ্তানী প্রক্রিয়াকরণ অঞ্চল কর্তৃপক্ষের আওতাধীন শিল্প ব্যতীত, বেসরকারী খাতে স্থাপিত কোন শিল্প প্রতিষ্ঠান কর্তৃক বিদেশী কোন ব্যক্তি বা প্রতিষ্ঠানকে কোন রয়্যালটি বা কারিগরী জ্ঞান বা কারিগরী সহায়তা ফিস প্রদেয় হইলে সংশ্লিষ্ট শিল্প প্রতিষ্ঠানকে, বোর্ড কর্তৃক নির্ধারিত পদ্ধতিতে, উক্ত রয়্যালটি বা ফিস নির্ধারণের জন্য বোর্ডের নিকট দরখাস্ত করিতে হইবে এবং বোর্ড কর্তৃক নির্ধারিত রয়্যালটি বা ফিস সংশ্লিষ্ট শিল্প প্রতিষ্ঠান কর্তৃক প্রদেয় হইবে৷

### অনুমোদিত শিল্প প্রকল্পের ব্যাপারে সংশ্লিষ্ট অন্যান্য কর্তৃপক্ষের দায়িত্ব

১৪৷ (১) বোর্ড ধারা ১১ এর অধীন কোন শিল্প অনুমোদনকালে কোন ব্যক্তি বা কর্তৃপক্ষের নিকট কোন সিদ্ধান্ত প্রেরণ করিলে উক্ত ব্যক্তি বা কর্তৃপক্ষ উক্ত সিদ্ধান্ত বাস্তবায়নের জন্য নির্দিষ্ট সময়ের মধ্যে যথাযথ পদক্ষেপ গ্রহণ করিবে৷(২) যদি বোর্ড কর্তৃক নির্দিষ্ট সময়ের মধ্যে উক্ত ব্যক্তি বা কর্তৃপক্ষ উহার সিদ্ধান্ত অনুযায়ী যথাযথ পদক্ষেপ গ্রহণ করিতে ব্যর্থ হয় বা অপারগ হয় তাহা হইলে বোর্ড বিষয়টি পর্যালোচনাপূর্বক উক্ত সিদ্ধান্ত অনুযায়ী ব্যবস্থা গ্রহণের জন্য যথাযথ নির্দেশ প্রদান করিতে পারিবে এবং উক্ত নির্দেশ অনুযায়ী ব্যবস্থা গ্রহণের জন্য সংশ্লিষ্ট ব্যক্তি বা কর্তৃপক্ষ বাধ্য থাকিবে৷

### অনুমোদন বাতিল

১৫৷ ধারা ১১ এর অধীন অনুমোদনপ্রাপ্ত কোন শিল্প প্রকল্প এই আইন বা তদধীন প্রণীত বিধির কোন বিধান লংঘন করিলে বা অনুমোদন সংক্রান্ত কোন শর্ত ভংগ করিলে বোর্ড বিধি দ্বারা নির্ধারিত পদ্ধতিতে, শিল্প প্রকল্পটির অনুমোদন বাতিল করিতে পারিবে৷

### পরিদর্শন, অনুসন্ধান, ইত্যাদি

১৬৷ বোর্ড বা তত্কর্তৃক নিযুক্ত কোন ব্যক্তি বা কর্তৃপক্ষ ধারা ১১ এর অধীন অনুমোদিত কোন শিল্প প্রকল্পের বাস্তবায়নের অগ্রগতি পরিদর্শন করিতে পারিবে এবং উক্ত পরিদর্শনের রিপোর্ট বোর্ডের নিকট পেশ করিবে৷

### শিল্প এলাকা ঘোষণা

১৭৷ সরকার, এই আইনের উদ্দেশ্য পূরণকল্পে, সরকারী গেজেটে প্রজ্ঞাপন দ্বারা, উহাতে উল্লিখিত এক বা একাধিক এলাকাকে শিল্প এলাকা হিসাবে ঘোষণা করিতে পারিবে৷

### শিল্প এলাকার জন্য জমি অধিগ্রহণ

১৮৷ ধারা ১৭ এর অধীন ঘোষিত শিল্প এলাকায় অবস্থিত কোন জমি ধারা ১১ এর অধীন অনুমোদিত কোন শিল্প প্রকল্পের জন্য প্রয়োজন হইলে উহা জনস্বার্থে প্রয়োজনীয় বলিয়া বিবেচিত হইবে এবং তদুদ্দেশ্যে উহা [Acquisition and Requisition of Immovable Property Ordinance, 1982](/act-619.html "Acquisition and Requisition of Immovable Property Ordinance, 1982") (II of 1982) এর বিধান মোতাবেক হুকুম দখল বা অধিগ্রহণ করা যাইবে৷

### কমিটি

১৯৷ বোর্ড উহার দায়িত্ব পালনে উহাকে সহায়তা দানের জন্য প্রয়োজনবোধে এক বা একাধিক কমিটি নিয়োগ করিতে পারিবে এবং উক্তরূপ প্রত্যেক কমিটির দায় ও দায়িত্ব বোর্ড নির্ধারণ করিতে পারিবে৷

### বোর্ডের কর্মকর্তা ও কর্মচারী

২০৷ বোর্ডের কার্যাবলী সুষ্ঠুভাবে পালনের উদ্দেশ্যে উহা প্রয়োজনীয় সংখ্যক কর্মকর্তা ও অন্যান্য কর্মচারী এবং পরামর্শদাতা বা উপদেষ্টা নিয়োগ করিতে পারিবে৷

### ক্ষমতা অর্পণ

২১৷ বোর্ড, আদেশ দ্বারা, এই আইন বা তদধীন প্রণীত কোন বিধির অধীন উহার যে কোন ক্ষমতা বা কার্যাবলী নির্বাহী পরিষদ বা নির্বাহী চেয়ারম্যান বা নির্বাহী পরিষদের কোন সদস্য বা বোর্ড কর্তৃক নিযুক্ত কোন কমিটিকে অর্পণ করিতে পারিবে৷

### বিধি প্রণয়নের ক্ষমতা

২২৷ এই আইনের উদ্দেশ্য বাস্তবায়নকল্পে সরকার, সরকারী গেজেটে প্রজ্ঞাপন দ্বারা, বিধি প্রণয়ন করিতে পারিবে৷

### রহিতকরণ ও হেফাজত

২৩৷ (১) বিনিয়োগ বোর্ড অধ্যাদেশ, ১৯৮৮ (অধ্যাদেশ নং ৩২, ১৯৮৮) এতদ্‌দ্বারা রহিত করা হইল৷(২) অনুরূপ রহিতকরণ সত্ত্বেও রহিত অধ্যাদেশের অধীন কৃত কাজকর্ম বা গৃহীত ব্যবস্থা এই আইনের অধীন কৃত বা গৃহীত হইয়াছে বলিয়া গণ্য হইবে৷

## Footnotes

- ###### 1

  “প্রধানমন্ত্রী” শব্দটি “রাষ্ট্রপতি” শব্দটির পরিবর্তে বিনিয়োগ বোর্ড (সংশোধন) আইন, ১৯৯২ (১৯৯২ সনের ১ নং আইন) এর ২ ধারাবলে প্রতিস্থাপিত
