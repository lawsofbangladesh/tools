---
title: "বাংলাদেশ মাদ্রাসা শিক্ষাবোর্ড (সংশোধন) আইন, ২০২১"
sidebarTitle: "( ২০২১ সনের ০৩ নং আইন )"
description: "*** সংশোধনীসমূহ মূল আইন (বাংলাদেশ মাদ্রাসা শিক্ষা বোর্ড আইন, ২০২০) এ অন্তর্ভূক্ত করা হয়েছে *** বাংলাদেশ মাদ্রাসা শিক্ষা বোর্ড আইন, ২০২০ সংশোধনকল্পে প্রণীত আইন"
---

**Date of Publication:** [ ২৫ জানুয়ারি, ২০২১ ]

## Preamble

যেহেতু নিম্নবর্ণিত উদ্দেশ্য পূরণকল্পে [বাংলাদেশ মাদ্রাসা শিক্ষা বোর্ড আইন, ২০২০](/act-1352.html "বাংলাদেশ মাদ্রাসা শিক্ষা বোর্ড আইন, ২০২০") (২০২০ সনের ২৭ নং আইন) এর সংশোধন সমীচীন ও প্রয়োজনীয়;

সেহেতু এতদ্দ্বারা নিম্নরূপ আইন করা হইলঃ-

## Sections/Articles

### সংক্ষিপ্ত শিরোনাম ও প্রবর্তন

১। (১) এই আইন বাংলাদেশ মাদ্রাসা শিক্ষা বোর্ড (সংশোধন) আইন, ২০২১ নামে অভিহিত হইবে।

(২) ইহা অবিলম্বে কার্যকর হইবে।

### ২০২০ সনের ২৭ নং আইন এর ধারা ৯ এর সংশোধন

**২।**  বাংলাদেশ মাদ্রাসা শিক্ষা বোর্ড আইন, ২০২০ (২০২০ সনের ২৭ নং আইন) এর ধারা ৯ এর বিদ্যমান বিধান উপ-ধারা (১) হিসাবে সংখ্যায়িত হইবে এবং অতঃপর নিম্নরূপ উপ-ধারা (২) সংযোজিত হইবে, যথাঃ-

“(২) উপ-ধারা (১) এর দফা (ঙ) এ যাহা কিছুই থাকুক না কেন, যদি অতিমারী (pandemic), মহামারী (epidemic), দৈব-দুর্বিপাক (Act of God) এর কারণে বা সরকার কর্তৃক সময় সময় ঘোষিত কোনো অনিবার্য পরিস্থিতিতে, কোনো পরীক্ষা গ্রহণ, ফল প্রকাশ এবং সনদ প্রদান করা সম্ভব না হইলে, সরকার, সরকারি গেজেটে প্রজ্ঞাপিত আদেশ দ্বারা, কোনো বিশেষ বৎসরের শিক্ষার্থীদের জন্য পরীক্ষা গ্রহণ ব্যতীত বা সংক্ষিপ্ত সিলেবাসে পরীক্ষা গ্রহণ করিয়া, উক্ত প্রজ্ঞাপনে উল্লিখিত পদ্ধতিতে মূল্যায়ন এবং সনদ প্রদানের জন্য নির্দেশনাবলি জারি করিতে পারিবে।”।

## Footnotes
