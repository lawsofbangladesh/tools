---
title: "জেলা (পার্বত্য চট্টগ্রাম জেলাসমূহে বলবৎকরণ) আইন, ২০২৩"
sidebarTitle: "( ২০২৩ সনের ৫৫ নং আইন )"
description: "Districts (Extension to the Chittagong Hill-tracts) Ordinance, 1984 রহিতক্রমে নূতনভাবে প্রণয়নকল্পে প্রণীত আইন"
---

**Date of Publication:** [ ১৩ নভেম্বর, ২০২৩ ]

## Preamble

যেহেতু সংবিধান (পঞ্চদশ সংশোধন) আইন, ২০১১ (২০১১ সনের ১৪ নং আইন) দ্বারা ১৯৮২ সালের ২৪ মার্চ হইতে ১৯৮৬ সালের ১১ নভেম্বর পর্যন্ত সময়ের মধ্যে সামরিক ফরমান দ্বারা জারীকৃত অধ্যাদেশসমূহের অনুমোদন ও সমর্থন সংক্রান্ত গণপ্রজাতন্ত্রী বাংলাদেশের চতুর্থ তফসিলের ১৯ অনুচ্ছেদ বিলুপ্ত হইয়াছে এবং সিভিল আপিল নং-৪৮/২০১১ এ সুপ্রীম কোর্টের আপিল বিভাগ কর্তৃক প্রদত্ত রায়ে সামরিক আইনকে অসাংবিধানিক ঘোষণাপূর্বক উহার বৈধতা প্রদানকারী সংবিধান (সপ্তম সংশোধন) আইন, ১৯৮৬ (১৯৮৬ সনের ১নং আইন) বাতিল ঘোষিত হওয়ায় উক্ত অধ্যাদেশসমূহের কার্যকারিতা লোপ পাইয়াছে; এবং

যেহেতু ২০১৩ সনের ৭নং আইন দ্বারা উক্ত অধ্যাদেশসমূহের মধ্যে কতিপয় অধ্যাদেশ কার্যকর রাখা হইয়াছে; এবং

যেহেতু উক্ত অধ্যাদেশসমূহের আবশ্যকতা ও প্রাসঙ্গিকতা পর্যালোচনা করিয়া আবশ্যক বিবেচিত অধ্যাদেশসমূহ প্রয়োজনীয় পরিমার্জনক্রমে সময়ের চাহিদার প্রতিফলনে বাংলায় নূতন আইন প্রণয়ন করিবার জন্য সরকার সিদ্ধান্ত গ্রহণ করিয়াছে; এবং

যেহেতু সরকারের উপরি-বর্ণিত সিদ্ধান্তের আলোকে [Districts (Extension to the Chittagong Hill-tracts) Ordinance, 1984](/act-677.html "Districts (Extension to the Chittagong Hill-tracts) Ordinance, 1984") (Ordinance No. LXXI of 1984) রহিতক্রমে নূতনভাবে প্রণয়ন করা সমীচীন ও প্রয়োজনীয়;

সেহেতু এতদ্দ্বারা নিম্নরূপ আইন করা হইল:-

## Sections/Articles

### সংক্ষিপ্ত শিরোনাম ও প্রবর্তন

১।  (১) এই আইন [জেলা (পার্বত্য চট্টগ্রাম জেলাসমূহে বলবৎকরণ) আইন, ২০২৩](/act-1474.html "জেলা (পার্বত্য চট্টগ্রাম জেলাসমূহে বলবৎকরণ) আইন, ২০২৩") নামে অভিহিত হইবে।

(২) ইহা অবলিম্বে কার্যকর হইবে।

### সংজ্ঞা

২।   বিষয় বা প্রসঙ্গের পরিপন্থি কোনো কিছু না থাকিলে, এই আইনে, “পাবর্ত্য চট্টগ্রাম জেলা” অর্থ রাঙ্গামাটি, খাগড়াছড়ি এবং বান্দরবান পার্বত্য জেলা।

### Act No. XXI of 1836 এর প্রয়োগ

৩।   পার্বত্য চট্টগ্রাম জেলাসমূহে District Act, 1836 (Act No. XXI of 1836) প্রযোজ্য হইবে।

### বৈধতা

৪।  [Code of Criminal Procedure, 1898](/act-75.html "Code of Criminal Procedure, 1898") (Act No. V of 1898) এর অধীন সৃজিত বান্দরবান ও খাগড়াছড়ি জেলা District Act, 1836 (Act No. XXI of 1836) এর অধীন সৃজিত হইয়াছে বলিয়া গণ্য হইবে।

### রহিতকরণ ও হেফাজত

৫।  (১) [Districts (Extension to the Chittagong Hill-tracts) Ordinance, 1984](/act-677.html "Districts (Extension to the Chittagong Hill-tracts) Ordinance, 1984") (Ordinance No. LXXI of 1984), অতঃপর Ordinance বলিয়া উল্লিখিত, এতদ্দ্বারা রহিত করা হইল।

(২) উপ-ধারা (১) এর অধীন রহিতকরণ সত্ত্বেও, উক্ত Ordinance এর অধীন কৃত কোনো কাজ বা গৃহীত কোনো কার্যক্রম এই আইনের অধীন কৃত বা গৃহীত বলিয়া গণ্য হইবে।

## Footnotes
